
# 《老子》帛书版全文
 马王堆出土帛书版


### 【第一章】
 道可道也，非恒道也。名可名也，非恒名也。
无名万物之始也，有名万物之母也。
故：恒无欲也，以观其眇；恒有欲也，以观其所徼。
两者同出，异名同谓。玄之又玄，众妙之门。

### 【第二章】
 天下皆知美之为美，恶矣；皆知善，斯不善矣。
有无之相生也，难易之相成也，长短之相形也，高下之相盈也，音声之相和也，先后之相随，恒也。
是以圣人居无为之事，行不言之教。
万物作而弗始，为而弗恃也，成功而弗居也，夫唯弗居，是以弗去。

### 【第三章】
 不上贤，使民不争。不贵难得之货，使民不为盗。
不见可欲，使民不乱。是以圣人之治也，虚其心，实其腹，弱其志，强其骨，恒使民无知无欲也。
使夫知不敢弗为而已，则无不治矣。

### 【第四章】
道冲，而用之又弗盈也，渊呵，似万物之宗。
挫其锐，解其纷，和其光，同其尘，湛呵，似或存。
吾不知谁之子也，象帝之先。


### 【第五章】
天地不仁，以万物为刍狗。
圣人不仁，以百姓为刍狗。
天地之间，其犹橐龠舆？虚而不屈，动而愈出。
多闻数穷，不若守于中。


### 【第六章】
谷神不死，是谓玄牝。
玄牝之门，是谓天地之根。
绵绵呵其若存，用之不堇。


### 【第七章】
天长地久。
天地之所以能长且久者，以其不自生也，故能长生。
是以圣人后其身而身先，外其身而身存，不以其无私舆，故能成其私。


### 【第八章】
上善如水。
水善利万物而有静，居众人之所恶，故几于道矣。
居善地，心善渊，予善天，言善信，正善治，事善能，动善时。
夫唯不争，故无尤。


### 【第九章】
持而盈之，不若其已；
揣而锐之，不可长保。
金玉满堂，莫之能守；
富贵而骄，自遗其咎。
功成身退，天之道。


### 【第十章】
载营魄抱一，能毋离乎？抟气致柔，能婴儿乎？
修除玄鉴，能毋有疵乎？爱民治国，能毋以为乎？
天门启阖，能为雌乎？明白四达，能毋以知乎？
生之，畜之，生而弗有，长而弗宰也，是谓玄德。


### 【第十一章】
卅辐同一毂，当其无，有车之用也。
埏埴而为器，当其无，有埴器之用也。
凿户牖以为室，当其无，有室之用也。
故：有之以为利，无之以为用。


### 【第十二章】
五色使人目盲，驰骋畋猎使人心发狂，难得之货使人之行仿。
五味使人之口爽，五音使人之耳聋。
是以圣人之治也，为腹而不为目，故去彼而取此。


### 【第十三章】
宠辱若惊，贵大患若身。
何谓宠辱若惊？宠之为下也，得之若惊，失之若惊，是谓宠辱若惊。
何谓贵大患若身？吾所以有大患者，为吾有身也，及吾无身，有何患？
故：贵为身以为天下，若可以托天下矣；爱以身为天下，汝可以寄天下。


### 【第十四章】
视之而弗见，名之曰微。
听之而弗闻，名之曰希。
搏之而弗得，名之曰夷。
三者不可致诘，故混而为一。
一者，其上不谬，其下不惚，寻寻呵，不可名也，复归于无物，是谓无状之状，无物之象，是谓沕望。
随而不见其后，迎而不见其首。
执今之道，以御今之有，以知古始，是谓道纪。


### 【第十五章】
古之善为道者，微妙玄达，深不可志。
夫唯不可志，故强为之容，曰：舆呵，其若冬涉水；犹呵，其若畏四邻；
俨呵，其若客；涣呵，其若冰泽；沌呵，其若朴；湷呵，其若浊；旷呵，其若谷。
浊而静之徐清，安以动之徐生，保此道不欲盈，夫唯不欲盈。
是以能蔽而不成。


### 【第十六章】
至虚极也，守静督也，万物旁作，吾以观其复也。
夫物芸芸，各复归于其根，归根曰静，静是谓复命。
复命常也，知常明也。
不知常，妄作凶。
知常容，容乃公，公乃王，王乃天，天乃道，道乃久，没身不殆。


### 【第十七章】
太上，下知有之，其次亲誉之，其次畏之，其下侮之，信不足焉，有不信。
猷呵，其贵言也。
成功遂事，而百姓谓我自然。


### 【第十八章】
故大道废焉，有仁义。
知慧出焉，有大伪。
六亲不和焉，有孝慈。
邦家昏乱焉，有贞臣。


### 【第十九章】
绝圣弃知，而民利百倍。
绝仁弃义，而民复孝慈。
绝巧弃利，盗贼无有。
此三言也，以为文未足，故令之有所属：见素抱朴，少思而寡欲，绝学无忧。


### 【第二十章】
唯与诃，其相去几何？美与恶，其相去何若？人之所畏，亦不可以不畏人。
望呵其未央哉。
众人熙熙，若鄉于太牢而春登台。
我泊焉未佻，若婴儿之未咳。
累呵似无所归，众人皆有余，我独遗，我愚人之心也，惷惷呵。
俗人昭昭，我独昏呵，俗人察察，我独闵闵呵，惚呵其若海，恍呵其若无所止。
众人皆有以，我独顽以鄙。
吾将独异于人，而贵食母。


### 【第二十一章】
孔德之容，唯道是从。
道之物，唯恍唯惚，惚呵恍呵，其中有象呵，望呵惚呵，中有物呵，幽呵冥呵，中有請呵。
其請甚真，其中有信。
自今及古，其名不去，以顺众父。
吾何以知众父之然也？以此。


### 【第二十二章】
炊者不立，自视者不章，自见者不明，自伐者无功，自矜者不长。
其在道也，曰：余食赘行，物或恶之，故有欲者弗居。


### 【第二十三章】
曲则全，枉则正。
洼则盈，敝则新。
少则得，多则惑。
是以圣人执一，以为天下牧。
不自视故章；不自见也，故明；不自伐故有功，弗矜故能长。
夫唯不争，故莫能与之争。
古之所谓曲全者，几语哉，诚全归之。


### 【第二十四章】
希言自然，飘风不终朝，暴雨不终日，孰为此？天地而弗能久，又况于人乎？
故从事而道者同于道，德者同于德，失者同于失。
同于德者，道亦德之。
同于失者，道亦失之。


### 【第二十五章】
有物混成，先天地生，萧呵漻呵，独立而不改，可以为天地母。
吾未知其名也，字之曰道，吾强为之名曰大。
大曰逝，逝曰远，远曰反。
道大，天大，地大，王亦大。
国中有四大，而王居一焉。
人法地，地法天，天法道，道法自然。


### 【第二十六章】
重为轻根，静为躁君，是以君子终日行不离其辎重。
虽有阛馆，燕册则昭若。
若何万乘之王而以身轻于天下？轻则失本，躁则失君。


### 【第二十七章】
善行者无辙迹，善言者无瑕谪，善数者不用筹策。
善闭者无关籥而不可启也，善结者无绳约而不可解也。
是以圣人恒善救人而无弃人，物无弃财，是谓袭明。
故：善人，善人之师；不善人，善人之资也。
不贵其师，不爱其资，虽知乎大迷，是谓眇要。


### 【第二十八章】
知其雄，守其雌，为天下溪；为天下溪，恒德不离；恒德不离，复归婴儿。
知其容，守其辱，为天下谷；为天下谷，恒德乃足；恒德乃足，复归于朴。
知其白守其黑，为天下式；为天下式，恒德不忒；恒德不忒，复归于无极。
朴散则为器，圣人用则为官长，夫大制无割。


### 【第二十九章】
将欲取天下而为之，吾见其弗得已。
夫天下神器也，非可为者也。
为之者败之，执者失之。
物或行或随，或嘘或吹，或强或羸，或培或隳，是以圣人去甚、去大、去奢。


### 【第三十章】
以道佐人主，不以兵强于天下，其事好还。
师之所居，楚棘生之，善者果而已矣，毋以取强焉。
果而勿骄，果而勿矜，果而勿伐，果而勿得已居，是谓果而不强。
物壮而老，谓之不道，不道早已。


### 【第三十一章】
夫兵者，不祥之器也，物或恶之，故有欲者弗居。
君子居则贵左，用兵则贵右。
故兵者非君子之器，兵者不祥之器也，不得已而用之。
铦袭为上，勿美也，若美之，是乐杀人也。
夫乐杀人，不可以得志于天下矣。
是以吉事上左，丧事上右，是以偏将军居左，而上将军居右，言以丧礼居之也。
杀人众，以悲哀立之，战胜，而以丧礼处之。


### 【第三十二章】
道恒无名，朴虽小，而天下弗敢臣，侯王若能守之，万物将自宾；
天地相合，以俞甘露，民莫之令而自均焉。
始制有名，名亦既有，夫亦将知止，知止所以不殆。
俾道之在天下也，犹小谷之于江海也。


### 【第三十三章】
知人者智也，自知者明也。
胜人者有力也，自胜者强也。
知足者富也，强行者有志也。
不失其所者久也，死而不忘者寿也。


### 【第三十四章】
道泛呵，其可左右也，成功遂事而弗名有也。
万物归焉而弗为主，则恒无欲也，可名于小，万物归焉而弗为主，可名于大。
是以圣人之能成大也，以其不为大也，故能成大。


### 【第三十五章】
执大象，天下往，往而不害，安平太，乐与饵，过客止。
故道之出言也，曰：啖呵其无味也，视之不足见也，听之不足闻也，用之不可既也。


### 【第三十六章】
将欲歙之，必固张之。
将欲弱之，必固强之。
将欲去之，必固兴之。
将欲夺之，必固与之。
是谓微明：柔弱胜强，鱼不可脱于渊，国之利器不可以示人。


### 【第三十七章】
道恒无名，侯王若能守之，万物将自化。
化而欲作，吾将阗之以无名之朴。
阗之以无名之朴，夫将不辱。
不辱以静，天地将自正。


### 【第三十八章】
上德不德是以有德，下德不失德是以无德。
上德无为而无以为也，下德为之而有以为也，上仁为之而无以为也，上义为之而有以为也，上礼为之而莫之应也则攘臂而扔之。
故失道而后德，失德而后仁，失仁而后义，失义而后礼。
夫礼者忠信之薄也，而乱之首也，前识者道之华也，而愚之首也，是以大丈夫居其厚而不居其薄，居其实而不居其华，故去彼而取此。


### 【第三十九章】
昔之得一者，天得一以清，地得一以宁，神得一以灵，谷得一以盈，侯王得一以为天下正。
其至也：谓天毋已清将恐裂，地毋已宁将恐废，神毋已灵将恐歇，谷毋已盈将恐竭，侯王毋已贵以高将恐蹶。
故必贵而以贱为本，必高矣，而以下为基，夫是以侯王自谓孤、寡、不谷，此其贱之本舆？
非也，故致数舆无舆。
是故不欲禄禄若玉，硌硌若石。


### 【第四十章】
上士闻道，堇能行之；中士闻道，若存若亡；下士闻道，大笑之，弗笑，不足以为道。
是以建言有之曰：明道如费，进道如退，夷道如类。
上德如谷，大白如辱，广德如不足，建德如偷。
质真如渝，大方无隅，大器免成，大音希声，天象无形，道褒无名，夫唯道，善始且善成。


### 【第四十一章】
返也者，道之动也；弱也者，道之用也。
天下之物生于有，有生于无。


### 【第四十二章】
道生一，一生二，二生三，三生万物。
万物负阴而抱阳，中气以为和。
人之所恶，唯孤、寡、不谷，而王公以自名也。
故物或损之而益，或益之而损，故人之所教，亦我而教人，故强梁者不得其死，吾将以为学父。


### 【第四十三章】
天下之至柔，驰骋乎天下之至坚，无有入于无间，吾是以知无为之有益也。
不言之教，无为之益，天下希能及之矣。


### 【第四十四章】
名与身孰亲？身与货孰多？得与亡孰病？甚爱必大费，多藏必厚亡，故知足不辱，知止不殆，可以长久。


### 【第四十五章】
大成若缺，其用不敝。
大盈若冲，其用不穷。
大直如诎，大巧如拙，大赢如肭。
躁胜寒，静胜炅，清静可以为天下正。


### 【第四十六章】
天下有道，却走马以粪。
天下无道，戎马生于郊。
罪莫大于可欲，祸莫大于不知足，咎莫憯于欲得。
故知足之足，恒足矣。


### 【第四十七章】
不出于户，以知天下。
不窥于牖，以知天道。
其出弥远者，其知也弥少，是以圣人不行而知，不见而明，弗为而成。


### 【第四十八章】
为学者日益，闻道者日损，损之有损，以至于无为。
无为而无以为。
取天下，恒无事，及其有事也，不足以取天下。


### 【第四十九章】
圣人恒无心，以百姓之心为心。
善者善之，不善者亦善之，德善也。
信者信之，不信者亦信之，德信也。
圣人之在天下，歙歙焉，为天下浑心，百姓皆属耳目焉，圣人皆孩之。


### 【第五十章】
出生入死，生之徒十有三；死之徒十有三；而民生生动皆之死地之十有三，夫何故也？以其生生也。
盖闻善执生者，陵行不辟兕虎，入军不被甲兵。
兕无所投其角，虎无所措其爪，兵革无所容其刃。
夫何故也？以其无死地焉。


### 【第五十一章】
道生之，德畜之，物刑之，而器成之。
是以万物尊道而贵德，道之尊也，德之贵也，夫莫之爵也，而恒自然也。
道，生之、畜之、长之、育之、亭之、毒之、养之、覆之。
生而弗有也，为而弗恃也，长而弗宰也，是谓玄德。


### 【第五十二章】
天下有始，以为天下母，既得其母，以知其子，既知其子，复守其母，没身不殆。
塞其兑，闭其门，终身不堇。
启其兑，济其事，终身不救。
见常曰明，守柔曰强。
用其光，复归其明，毋遗身殃，是谓袭常。


### 【第五十三章】
使我介有知，行于大道，唯施是畏。
大道甚夷，民甚好径。
朝甚除，田甚芜，仓甚虚；服文采，带利剑，厌食而资财有余，是谓盗竽，非道也哉。


### 【第五十四章】
善建者不拔，善抱者不脱，子孙以祭祀不绝。
修之身，其德乃真；修之家，其德有余；修之乡，其德乃长；修之国，其德乃丰；修之于天下，其德乃博。
以身观身，以家观家，以乡观乡，以邦观邦，以天下观天下，吾何以知天下之然哉？以此。


### 【第五十五章】
含德之厚者，比于赤子，蜂虿虺蛇弗蜇，攫鸟猛兽弗搏，骨筋弱柔而握固。
未知牝牡之合而朘怒，精之至也；终日号而不嚘，和之至也。
知和曰常，知常曰明，益生曰祥，心使气曰强。
物壮则老，谓之不道，不道早已。


### 【第五十六章】
知者弗言，言者弗知。
塞其兑，闭其门，和其光，同其尘，挫其锐而解其纷，是谓玄同。
故不可得而亲也，亦不可得而疏，不可得而利，亦不可得而害，不可得而贵，亦不可得而贱，故为天下贵。


### 【第五十七章】
以正治邦，以奇用兵，以无事取天下。
吾何以知其然哉？夫天下多忌讳而民弥贫，民多利器而国家滋昏，人多知巧而奇物滋起，法物滋彰而盗贼多有。
是以圣人之言曰：我无为而民自化，我好静而民自正，我无事而民自富，我欲无欲而民自朴。


### 【第五十八章】
其政闷闷，其民淳淳，其正察察，其民缺缺。
祸，福之所倚；福，祸之所伏，孰知其极？其无正也，正复为奇，善复为妖。
人之迷，其日固久矣。
是以方而不割，廉而不刺，直而不肆，光而不耀。


### 【第五十九章】
治人事天莫若啬，夫唯啬，是以早服。
早服是谓重积德，重积德则无不克，无不克则莫知其极，莫知其极可以有国，有国之母可以长久，是谓深根固氐长生久视之道也。


### 【第六十章】
治大国若烹小鲜，以道莅天下。
其鬼不神。
非其鬼不神也。
其神不伤人也。
非其神不伤人也，圣人亦弗伤也。
夫两不相伤，故德交归焉。


### 【第六十一章】
大国者，下流也，天下之牝也，天下之交也，牝恒以静胜牡，为其静也。
故宜为下也。
故大国以下小国则取小国，小国以下大国则取于大国。
故或下以取，或下而取。
故大国者不过欲并畜人，小国者不过欲入事人。
夫皆得其欲，则大者宜为下。


### 【第六十二章】
道者万物之主也，善人之宝也，不善人之所葆也。
美言可以市尊，行可以贺人。
人之不善，何弃之有？故：立天子置三卿，虽有拱之璧以先驷马，不若坐而进此。
古之所以贵此者，何也？不谓求以得，有罪以免舆？故为天下贵。


### 【第六十三章】
为无为，事无事，味无味，大小多少，报怨以德。
图难乎其易也，为大乎其细也。
天下之难作于易，天下之大作于细。
是以圣人终不为大，故能成其大。
夫轻诺必寡信，多易必多难。
是以圣人猷难之，故终于无难。


### 【第六十四章】
其安也，易持也。
其未兆也，易谋也。
其脆也，易破也。
其微也，易散也。
为之于其未有也，治之于其未乱也。
合抱之木生于毫末，九尺之台起于蔂土，百仞之高始于足下。
为之者败之，执之者失之。
是以圣人无为也，故无败也，无执也，故无失也。
民之从事也，恒于几成而败之，故曰慎终若始则无败事矣。
是以圣人欲不欲，而不贵难得之货；学不学，复众人之所过，能辅万物之自然而弗敢为。


### 【第六十五章】
古之为道者，非以明民也，将以愚之也。
夫民之难治也，以其知也。
故以知知国，国之贼也；以不知知国，国之德也。
恒知此两者，亦稽式也。
恒知稽式，此谓玄德。
玄德深矣，远矣！与物反矣，乃至大顺。


### 【第六十六章】
江海所以能为百谷王者，以其善下之也，是以能为百谷王。
是以圣人之欲上民也，必以其言下之。
其欲先民也，必以其身后之。
故居上而民弗重也，居前而民弗害也，天下皆乐推而弗厌也。
不以其无争舆？故天下莫能与之争。


### 【第六十七章】
小国寡民：使有什佰人之器而毋用，使民重死而远徙。
有车舟无所乘之，有甲兵无所陈之，使民复结绳而用之。
甘其食，美其服，乐其俗，安其居。
邻国相望，鸡犬之声相闻，民至老死不相往来。


### 【第六十八章】
信言不美，美言不信。
知者不博，博者不知。
善者不多，多者不善。
圣人无积：既以为人，己愈有；既以予人矣，己愈多。
故：天之道，利而不害；人之道，为而弗争。


### 【第六十九章】
天下皆谓我大，大而不肖，夫唯不肖故能大。
若肖久矣，其细也夫。
我恒有三宝，持而宝之：一曰慈；二曰俭；三曰不敢为天下先。
夫慈故能勇，俭故能广，不敢为天下先故能为成器长。
今舍其慈且勇，舍其俭且广，舍其后且先，则死矣。
夫慈，以战则胜，以守则固，天将健之如以慈垣之。


### 【第七十章】
故善为士者不武，善战者不怒，善胜敌者弗与，善用人者为之下，是谓不争之德，是谓用人，是谓配天，古之极也。


### 【第七十一章】
用兵有言曰：吾不敢为主而为客，不进寸而退尺。
是谓行无行，攘无臂，执无兵，乃无敌。
祸莫大于无敌，无敌近亡吾宝矣。
故抗兵相若，而哀者胜矣。


### 【第七十二章】
吾言甚易知也，易行也，而天下莫之能知也，莫之能行也。
夫言有宗，事有君，夫唯无知也，是以不我知。
知者希，则我贵矣，是以圣人被褐而怀玉。


### 【第七十三章】
知不知，尚矣。
不知知，病矣。
是以圣人之不病也，以其病病也，是以不病。


### 【第七十四章】
民之不畏畏，则大畏将至矣。
毋狎其所居，毋厌其所生。
夫唯弗厌，是以不厌也。
是以圣人自知而不自见也，自爱而不自贵也，故去彼而取此。


### 【第七十五章】
勇于敢者则杀，勇于不敢者则活，此两者或利或害。
天之所恶，孰知其故？天之道，不战而善胜，不言而善应，弗召而自来，繟然而善谋，天网恢恢，疏而不失。


### 【第七十六章】
若民恒且不畏死，若何以杀惧之也？使民恒且畏死，而为畸者吾得而杀之，夫孰敢矣？若民恒且必畏死，则恒有司杀者。
夫代司杀者杀，是代大匠斫。
夫代大匠斫，则稀不伤其手。


### 【第七十七章】
人之饥也，以其上食税之多，是以饥。
百姓之不治也，以其上之有以为也，是以不治。
民之轻死也，以其求生之厚也，是以轻死。
夫唯无以生为者，是贤贵生。


### 【第七十八章】
人之生也柔弱，其死也筋肕坚强。
万物草木之生也柔脆，其死也枯槁。
故曰：坚强死之徒也；柔弱生之徒也。
是以兵强则不胜，木强则兢。
故强大居下，柔弱居上。


### 【第七十九章】
天之道，犹张弓者也。
高者抑之，下者举之，有余者损之，不足者补之。
故：天之道，损有余而益不足。
人之道损不足而奉有余。
夫孰能有余而有以取奉于天者？唯有道者乎？是以圣人为而弗有，成功而弗居也。
若此，其不欲见贤也。


### 【第八十章】
天下莫柔弱于水，而攻坚强者莫之能胜，以其无以易之也。
柔之胜刚也，弱之胜强也，天下莫弗知也，而莫之能行也。
是故圣人之言曰：受邦之垢，是谓社稷之主；受邦之不祥，是谓天下之王。
正言若反。


### 【第八十一章】
和大怨，必有余怨，焉可以为善？是以圣人执右契而不以责于人。
故有德司契，无德司彻。
夫天道无亲，恒与善人。






